ค่าปรับก่อสร้างล่าช้าคิดยังไง

![image](images/ค่าปรับก่อสร้างล่าช้าคิดยังไง.jpeg)

ในการก่อสร้าง สิ่งสำคัญอย่างหนึ่งคือ เวลา
เราต้องการให้งานเสร็จ ตรงตามกำหนด
เพื่อได้ใช้งานอาคารและตักตวงประโยชน์จากอาคารนั้น

ยกตัวอย่างเช่น บ้าน 2 ชั้นขนาดกลางๆหลังหนึ่ง ตั้งอยู่ที่กลางเมืองขอนแก่น อาจจะมีค่าเช่าประมาณ 25,000 บาท/เดือน

หากเกิดการล่าช้าไป 6 เดือน ก็จะมีความเสียหายจากการไม่ได้ใช้งานอาคารเป็นเงิน 150,000 บาท

ดังนั้นการทำงานให้เสร็จตรงตามเวลา จึงเป็นเรื่องสำคัญ และ สิ่งที่จะเข้ามาช่วยให้กรอบเวลาเกิดความสำคัญขึ้น ก็คือ ค่าปรับ

ทีนี้ในทางกฎหมาย มันไม่ได้มีการกำหนดค่าปรับไว้อย่างชัดเจน ว่าต้องเป็นเท่าไหร่ยังไง
ดังนั้น เราก็จะเอาค่าปรับของงานก่อสร้างภาครัฐ มาเป็นบรรทัดฐาน ซึ่งหลายๆงานจะกำหนดไว้เป็นมูลค่า ล้านละ 1,000 บาท ต่อวัน
และกำหนดต่อไปอีกข้อว่า หากค่าปรับมีมูลค่ามากกว่า 10% ของมูลค่างาน ให้ยกเลิกสัญญาได้ทันที

-

ทำไมต้องเป็นตัวเลขล้านละ 1,000 บาท ยกตัวอย่างให้ฟัง
สมมุติว่างาน 5 ล้านบาท จะปรับได้ 5,000 บาทต่อวัน หรือ 150,000 บาท/ เดือน
ดังนั้น เมื่อผ่านไป 100 วัน ค่าปรับจะเป็น 500,000 บาท หรือ เทียบเท่าร้อยละ 10 ของมูลค่าสัญญา ซึ่ง ก็จะยกเลิกสัญญากันตรงนี้ได้

100 วัน ตีเป็นประมาณ 3 เดือนกว่า
ซึ่งก็ถือเป็นความล่าช้าตามสมควรของงานทั่วไปแล้ว แปลตรงๆว่า พิกกี้จะให้ล่าช้าได้ 3 เดือน ถ้าเกินจะยกเลิกสัญญานะ

-

บางคนอาจจะบอกว่า ให้ช้าได้แค่ 3 เดือนกว่า มันโหดไป

จะบอกว่า ตอนทำสัญญามันก็ต้องคุยกันแล้ว ว่าต้องใช้เวลาแค่ไหน เผื่อเท่าไหร่

และถ้าเกินเวลาจากเหตุจำเป็นสุดวิสัย ก็ขอขยายหรือหยุดนับเวลากันได้ตลอด

กว่าจะตกลงจำนวนวันล่าช้ากันได้ ต้องยื่นเรื่องต่อรองกันด้วยเหตุผล และ หลักฐานกันอย่างเจ้มจ้น ทั้งตรงนี้แบบไม่เคลียร์
ตรงนี้เจ้าบ้านปรับแบบ
วัสดุตัวนี้ที่ผู้ออกแบบระบุ ไม่มีขายต้องนำเข้า หรือเลิกผลิตแล้ว ต้องเปลี่ยนเลือกใหม่
หรือจะเหตุจากภัยธรรมชาติ
หรือเอาง่ายๆ อย่างโควิดนี่ ก็เอามาเป็นข้อขอขยายเวลาได้เยอะมาก ( ทั้งที่รัฐบอกว่าไม่กระทบก่อสร้างไม่เกี่ยวนะ )
เห็นปะ การจะนับวันล่าช้า ไม่ใช่นับกันเคิ่มๆไปได้เลยที่ไหน ดังนั้น ถ้าค่าปรับมันเล็กน้อยเท่าหอยมด มันก็ไม่มีสภาพไปบังคับให้ ลุงเข้ หรือ เฮียเหมา เค้าจะกังวลจนต้องเร่งทำงานให้เราได้

สุดท้าย ก็เกิดเหตุการณ์ปล่อยงาน เอ้อระเหยกันเป็นปีๆได้ พอขึ้นศาลก็อ้างได้ว่าค่าปรับมันเล็กน้อยมีปัญญาจ่าย และ ต้องให้ขยายเวลาต่อเพราะยังไม่ถึง 10% ของมูลค่าสัญญาด้วย

-

พิกกี้ที่ทำสัญญาไปแล้ว ให้ทำใจนะ ไม่ต้องกลับไปอ่านสัญญาตัวเองให้ปวดใจหรอก เพราะเชื่อว่าถ้าเพิ่งรู้ตัวหลังอ่านโพสต์นี้ พวกเธอได้ค่าปรับแค่ ล้านละ 50-100 บาท / วันเท่านั้น

เท่าที่ทำได้คือ เมื่อหมดเวลาตามสัญญา เธอก็ขอยกเลิกสัญญาเดิมแล้วตกลงเวลา งวดงาน กับ ค่าปรับครั้งใหม่ไป

แต่พิกกี้คนไหน ที่กำลังจะทำสัญญา
ไปเชคก่อนเลยว่าค่าปรับ ระบุไว้เท่าไหร่

ถ้ามาเป็นร้อยละ เป็นเปอร์เซ็นต์ อันนี้ปัดตกไปก่อน แล้วระบุไปเลยว่า จะเอาค่าปรับกันเป็นเงินกี่บาทต่อวันให้ชัดๆ จะได้ไม่ต้องมางงกับการคำนวณตัวเลขกันอีกภายหลัง

-

ระวัง !!!! หลายสัญญาจะมีการระบุข้อความให้งงเพิ่มเติม แล้วทำให้พิกกี้เสียเปรียบเช่น

ให้ปรับได้แค่ร้อยละ 0.05 ต่อวันจากมูลค่างวดสุดท้าย

ซึ่งปกติมักแบ่งงวดสุดท้ายไว้น้อยๆเช่น 5%
สมมุติบ้าน 5 ล้าน งวดสุดท้ายคือ 250,000
ปรับได้ร้อยละ 0.05 ต่อวัน คือ 125 บาท

ปรับไปซิครัช เดือนละ 3,750 บาท
หรือ ปีละ 45,000 หรือ ปรับกัน 10 ปีเท่ากับ 450,000 บาท ซึ่งยังไม่ถึง 10% ของมูลค่างาน

คิดว่าค่าปรับแบบนี้ พิกกี้จะมีไว้ทำไมเหรอ ?